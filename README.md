#Substance
_A/V artefakt, repozitář zdrojového kódu_

[![Substance, Sny na prodej](https://j.gifs.com/qxp74y.gif)](https://vimeo.com/162558464)

##instalace

 * název: Substance
 * délka: ∞ min.
 * médium: sériově vyráběný mikropočítač (RaspberryPi, Cortex A7), preparovaný svobodný OS, autorský program na bázi svobodného softwaru
 * rok: 2016

##anotace

Instalace s názvem Substance vznikla v roce 2016. Je dílčím výsledkem dlouhodobých studií technických okolností tvorby algoritmického obrazu a zvuku. Jejím ústředním motivem se stává samotný původce výpočtu, redukovaný až na hmotnou podstatu výpočetní jednotky, kterou též nazývám  „krystalicky čistou substancí“. V rámci instalace se snažím poukázat na nezbytnost otevřenosti technologií, kterou také názorně naplňuje pravidelným zveřejňováním zdrojového kódu svých děl.


Nemusí vám to připadat jako důvod k sebemenšímu znepokojení. Popisuji zatím neurčitý pocit, který ve mně postupně sílí. Tušení, že cosi krystalicky čistého je v ohrožení. Řeč je o mikroprocesorech, miniaturních křemíkových zahradách, sériově rozptylovaných do naší
bezprostřední blízkosti. Jejich všudypřítomnost je nyní již naprosto nepřehlédnutelná. Je dokonce velmi pravděpodobné, že na důsledky výpočtů podobných zahrad hledíte právě nyní, skrze zařízení, které vám sdělení před vašimi zraky kompletuje v text.

Takto rozšířené, pečlivě zkonstruované obvody jsou pouhými nosiči informací v podobě rychlých sledů mikroskopických událostí. Jejich samotná přítomnost není nezbytně zneklidňující, ale měla by vést k jisté obezřetnosti. Jen malý důraz je kladen na transparentnost podobně probíhajících procesů. Málo z nás se kdy ptá, co věc, kterou právě držíme v ruce (nebo ani nevidíme) zrovna dělá. Co je podstatou zařízení, na která se díváme a která se stále častěji dívají na nás. Problém nespočívá v samotné přítomnosti těchto struktur, ale v nedostupnosti informací o všech účelech, které tyto struktury naplňují. Mou snahou je co nejvíce se vyvarovat používání takových strojů, jejichž fungování už z principu nelze studovat. Je to nejen nerozumné, ale myslím, že dokonce i nebezpečné.

Křemíkové zahrady jsou ideálem, úchvatnou logickou konstrukcí schopnou v učité podobě udržet i a přenášet lidské myšlenky. Je proto v zájmu každého zúčastněného člověka, udržet tyto zahrady křištálově průzračné.

Slova, která by měla zaznít v této souvislosti mají téměř podobu určitého apelu:

_Uvědomujme si pouhou přítomnost uspořádané hmoty, která je připravena se přizpůsobit lidským instrukcím. Mějme vždy na paměti míru, do jaké jsme schopni chování této hmoty ovlivnit, do jaké míry jsme schopni se na tvorbě podobných pravidel podílet. Zvažme i za jakými účely jsou tyto instrukce a struktury vytvářeny a do jaké míry odpovídají našim představám o tomto světě._


Kryštof Pešek
březen 2016
